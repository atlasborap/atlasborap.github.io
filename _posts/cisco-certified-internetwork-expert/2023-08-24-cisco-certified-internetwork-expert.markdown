---
layout: post
title:  "Cisco Certified Internetwork Expert"
date:   2023-08-24 00:00:00 +0300
categories: cisco ccie
---
# Her şey nasıl başladı?

2018'in ikinci yarısında, Türkiye'deki en değerli Microsoft eğitmenlerinden biri olan [Erdem Gönenç](https://www.linkedin.com/in/erdem-gönenç-7b8b14bb/)'ten -bugünlerde bir çoğumuzun aşina olduğu- *Sistem, Ağ Uzmanlığı ve Siber Güvenlik* eğitimi aldım. Eğitimin Microsoft teknolojileriyle donatılan ilk yarısı çok iyi ilerliyordu, ta ki can alıcı network konularına gelene dek. Birkaç haftalık network eğitiminin ardından tüm özgüvenim yerle yeksan olmuş ve hiçbir şey anlamamıştım. Ama network'ün o **komut satırlarıyla dolu karanlık dünyası** çok çekici gelmişti. Sanırım hayatımın kırılma noktalarından biri tam olarak **o an**dı.

Derhal bilgisayar ağlarıyla ilgili tüm kitapları edinmeli, bulabildiğim tüm video eğitimleri izlemeliydim. Tam olarak da öyle yaptım; otobüste, metroda, bulabildiğim her fırsatta kitapları karıştırıyor ve bilgisayar başındaki her anımı video eğitimler ve **Packet Tracer** ile geçiriyordum. Komut satırında gördüğüm her `.!!!!` çıktısı dopamin etkisi yaratıyordu, artık o "karanlık dünya"nın bir üyesiydim.

2018'in sonunda **Cisco Partneri** olan **Intersys Teknoloji** ekibine katıldım. Packet Tracer'da sürükleyip bıraktığım switch'leri artık depodan alıp kutusundan özenle çıkarıyordum. Kesinlikle daha eğlenceliydi.

# Cisco sertifikaları benim için ne ifade ediyor?

Network alanında güçlü bir kariyer inşa etmenin en mantıklı yolu Cisco sertifikaları edinmektir. Sertifika sınavını geçmek için aşılan zorlu yol, çalışılan onlarca protokol size yeni, derin bir bakış açısı ve *troubleshooting* (sorun çözme) yeteneği katacaktır. Normal şartlarda öğrenmeyeceğiniz veya uzun vadede öğreneceğiniz konuları Cisco sertifika sınavlarını geçmek için daha kısa vadede öğrenirsiniz ve bunun kariyerinize kesinlikle pozitif etkisi olacaktır.

Edindiğiniz tüm bilgi ve sektör tecrübesini bir Cisco sertifikasıyla taçlandırmak emin olun mükemmel bir his, bu duyguyu defalarca tattım. 😏

| Sınav İsmi | Sınav Kodu | Sınav Tarihi | Başarı Durumu |
| ---------- | ---------- | ------------ | ------------- |
| CCNA R&S | 200-125 | 12 Mart 2019 | **Başarılı** |
| CCNP SWITCH | 300-115 | 24 Eylül 2019 | **Başarılı** |
| CCNP ROUTE | 300-101 | 13 Ocak 2020 | **Başarılı** |
| CCNP TSHOOT | 300-135 | 14 Şubat 2020 | **Başarısız** |
| CCNP TSHOOT | 300-135 | 21 Şubat 2020 | **Başarılı** |
| CCNP ENCOR | 350-401 | 25 Mart 2023 | **Başarılı** |
| CCIE EI | Lab | 2 Ağustos 2023 | **Başarılı** |

# CCIE sınavına nasıl hazırlandım?

CCIE sınavına kadar tüm süreci *self-study* yöntemiyle kotardım fakat CCIE için profesyonel bir kurum ve eğitmenlerden ders almam gerekiyordu. 27 Mart 2021'de [Knowledge Club](https://knowledgeclub.netdevopsakademi.net/)'ta Online CCIE eğitimi başladı ve tam 8 ay sürdü. Eğitimi eksiksiz bir şekilde Cisco'nun [CCIE Enterprise Infrastructure (v1.0) Exam Topics - Practical Exam](https://learningcontent.cisco.com/documents/exam-topics/CCIE+Enterprise+Infrastructure+(v1.0+RevA)+Exam+Topics.pdf) dokümanına göre işledik.

*Network Infrastructure*, *Software Defined Infrastructure*, *Transport Technologies and Solutions* ve *Infrastructure Security and Services* bölümlerini [Şefik Karataylı (CCIE #60902, CCSI #35386)](https://www.linkedin.com/in/şefik-karataylı-49bb9342/) ile *Infrastructure Automation and Programmability* bölümünü ise Türkiye'nin DevOps gurusu [Erdeniz Ünvan](https://www.linkedin.com/in/erdeniz-unvan/) ile tamamladık. 

Dersler Webex üzerinden oldu ve derslerin kayıtlarına Knowledge Club öğrenci portalı üzerinden 1 yıl süreyle erişebildik. Bu benim için büyük bir artıydı çünkü bazı dersleri defalarca izlemem gerekti. Ayrıca kurumdaki DNA Center lab'ına AnyConnect ile bağlanıp çalışabiliyorduk ve her öğrenci için ayrı EVE-NG ortamı hazırlanmıştı, işlenen konularla alakalı çözmemiz için lab'lar ekleniyordu.

Eğitim genel hatlarıyla çok yoğun ve verimli geçti. Şefik hoca tüm sorularıma büyük bir sabırla ve detaylıca cevap verdi. 😊

[**Cisco dCloud**](https://dcloud.cisco.com/) da bu süreçte çok yararlı oldu, kesinlikle [incelemenizi](https://youtu.be/YtGXPjdFB2Q) öneririm. Ayrıca 4 saatlik oturumlardan oluşan [CCIE Practice Labs](https://www.cisco.com/c/en/us/training-events/training-certifications/certifications/expert/ccie-practice-labs.html)'le de hem sınav ortamına alışabilir hem de lab çözebilirsiniz. Son olarak, [CCIE Enterprise Infrastructure (v1.0) learning matrix](https://www.cisco.com/c/dam/en_us/training-events/le31/le46/cln/marketing/learning-matrix/CCIE-Enterprise-Infrastructure-v1-Learning-Matrix.xlsx)'i de paylaşmakta fayda var. 😉

Samimi olmak gerekirse, CCIE sınavına hazırlanma süreci oldukça zor ama bir o kadar da keyifli; yeni şeyler öğrenmekten haz duyun.

# CCIE nasıl bir sınav?

İki adımdan oluşan bir süreç sizi bekliyor. Öncelikle **ENCOR (350-401)** sınavını geçmelisiniz. ENCOR sınavı eski sınav sistemindeki CCIE Written'a denk düşüyor. CCIE lab sınavına nazaran kolay bir sınav. CCNP sertifikanız varsa, bu adımı tamamlamışsınızdır zaten. [Pearson VUE](https://home.pearsonvue.com/cisco)'dan Cisco hesabınızla oturum açarak sınav gününü ve saatini belirleyebilir, sınava dilerseniz Pearson VUE Yetkili Sınav Merkezlerinde dilerseniz online girebilirsiniz.

Eğer "ENCOR sınavına evimin/ofisimin rahatlığında girmek istiyorum." derseniz, sorunsuz bir internet bağlantısına ihtiyacınız var. Ben ilk denememi evde gerçekleştirdim ve sınavın ortasında sorular yüklenmez oldu. *Proctor* birkaç defa sınavı yeniden başlattı ama aynı sorun tekrar nüksetti. Ardından sınavımı iptal etti. Sonraki gün ofiste girdiğimde hiçbir sorun yaşamadım.

ENCOR sınavını geçtikten sonra [Cisco Expert Level Certifications Tracker](https://ccie.cloudapps.cisco.com/CCIE/Schedule_Lab/CCIEOnline/CCIEOnline)'dan CCIE Lab sınavını *schedule* edebilirsiniz.

CCIE ve CCDE sınavlarının sürekli olarak yapıldığı [8 lokasyon](https://www.cisco.com/c/en/us/training-events/training-certifications/certifications/expert/ccie-lab-exam-locations.html) var.

| Lab Lokasyonu | Enterprise Infrastructure | Security | Service Provider | Data Center | Collaboration | Enterprise Wireless | CCDE |
| ------------- | ------------------------- | -------- | ---------------- | ----------- | ------------- | ------------------- | ---- |
| [Bangalor, Hindistan](https://www.cisco.com/c/en/us/training-events/training-certifications/certifications/expert/ccie-lab-exam-locations/bangalore.html) | X | X | X | X | X | X | X |
| [Pekin, Çin](https://www.cisco.com/c/en/us/training-events/training-certifications/certifications/expert/ccie-lab-exam-locations/beijing.html) | X | X | X | X | X | X | X |
| [Brüksel, Belçika](https://www.cisco.com/c/en/us/training-events/training-certifications/certifications/expert/ccie-lab-exam-locations/brussels.html) | X | X | X | X | X | X | X |
| [Dubai, BAE](https://www.cisco.com/c/en/us/training-events/training-certifications/certifications/expert/ccie-lab-exam-locations/dubai.html) | X | X | X | X | X | X | X |
| [Singapur, Singapur](https://www.cisco.com/c/en/us/training-events/training-certifications/certifications/expert/ccie-lab-exam-locations/singapore.html) | X | X | X | X | X | X | X |
| [Richardson, ABD](https://www.cisco.com/c/en/us/training-events/training-certifications/certifications/expert/ccie-lab-exam-locations/richardson.html) | X | X | X | X | X | X | X |
| [Sidney, Avustralya](https://www.cisco.com/c/en/us/training-events/training-certifications/certifications/expert/ccie-lab-exam-locations/sydney.html) | X | X | X | X | X | X | X |
| [Tokyo, Japonya](https://www.cisco.com/c/en/us/training-events/training-certifications/certifications/expert/ccie-lab-exam-locations/tokyo.html) | X | X | X | X | X | X | X |

Sabit lab lokasyonlarına ek olarak bir de [Mobile Lab](https://learningnetwork.cisco.com/s/article/CCIE-Mobile-Lab-Info)'lar var. Her sene hangi ülke ve şehirlerde yapılacağı Cisco tarafından duyuruluyor. Uzun bir aradan sonra bu sene (2023) Mobile Lab İstanbul'a geldi. Benim o kadar umudum yoktu ki ilk başta sınavımı 26 Haziran'a Brüksel'e *schedule* etmiştim. Ardından 2-4 Ağustos aralığında İstanbul'da olacağını görünce sınavımı [*reschedule*](https://learningnetwork.cisco.com/s/mobile-lab-scheduler) ettim.

Mobile Lab sınavları da ikiye ayrılıyor. Birincisinde **Cisco kit**'lerle sınava giriyoruz, yani Cisco'nun sağladığı donanımları kullanıyoruz. Bu donanımlar bilgisayar, 2 adet monitör, klavye ve mouse.

İkincisi ise **BYOD** (*Bring Your Own Device*) Lab. Mobile BYOD Lab sınavında aşağıdaki cihazları yanımızda getirebiliyoruz:
- 1 adet [dizüstü bilgisayar](https://ubuntu.com/certified/laptops?q=&limit=20) (minimum 8 GB ram'li, 16 GB ram ve üstü öneriliyor)
- 1 adet klavye (kablolu veya kablosuz, usb dongle'lı - bluetooth kabul edilmiyor)
- 1 adet mouse (kablolu veya kablosuz, usb dongle'lı - bluetooth kabul edilmiyor)
- 1 adet ekstra monitör (maksimum 24 inç)
- 1 adet USB hub (kablolu)

İstanbul'da Mobile BYOD Lab oldu, bu durum iki açıdan fayda sağlıyor. Birincisi BYOD Lab'lar diğer sınav türlerine göre $300 daha ucuz ($1600), ikincisi ise alışık olduğunuz cihazlarla sınava giriyorsunuz. Sınava giren CCIE adaylarının en çok şikayet ettiği konulardan biri klavye oluyor. Zamanın bu denli değerli olduğu bir sınavda bir de klavyeye alışma süreci zorlayıcı olabilir. BYOD Lab'ta kendi klavyemizle girebiliyor olmak benim açımdan da büyük artıydı, ayrıca dilerseniz Türkçe klavye düzeni de kullanabiliyorsunuz. Ben bilgisayarımı *US Keyboard Layout*'ta kullanıyordum, dolayısıyla değiştirmedim.

Sınava biri yedek olmak üzere 2 adet dizüstü bilgisayar, 1 adet kablolu klavye, 1 adet kablolu mouse, 1 adet usb dongle'lı kablosuz mouse ve 24 inç monitörle gittim. Olası tüm sorunlara hazırlıklıydım ve neyse ki sınav boyunca donanımlarla alakalı bir sorun yaşamadım. Sınav süresince de dizüstü bilgisayar, monitör ve kablosuz mouse kullandım, harici klavye veya kablolu mouse kullanmadım.

Sınav Maslak'taki Cisco Türkiye ofisinde gerçekleşti. U şeklinde masası olan bir toplantı salonunda, masanın her kenarına bir CCIE adayı gelecek şekilde oturduk, yani sınava katılan 3 kişiydik. Cihazlarımızın kurulumunu yaptıktan sonra gözetmen, *bootable Ubuntu* USB'si veriyor. Bilgisayarı USB'den *boot* ettikten sonra Chrome'dan CSCO ID ile oturum açıp sınav ortamına erişiliyor. Sınavdan önce bilgisayarı Ubuntu USB'si ile boot edip [donanımları test etmekte](https://learningnetwork.cisco.com/s/byod-mobile-labs-overview) fayda var.

Gerçek sınav ortamı [CCIE Practice Labs](https://www.cisco.com/c/en/us/training-events/training-certifications/certifications/expert/ccie-practice-labs.html) ile birebir aynı. Sırf ortama alışmak için bile sınavdan önce birkaç CCIE Practice Lab çözülebilir.

CCIE Lab sınavı 2 modülden oluşuyor.
- Modül 1: *Design* - 3 saat
- Modül 2: *Deploy, Operate and Optimize (DOO)* - 5 saat

Toplamda 8 saat sürecek bir maraton başlıyor. Her iki modülün de süreleri sabit, örneğin *Design* modülünü 2 saatte bitirmeniz durumunda *DOO* için kullanabileceğiniz süre 6 saate çıkmıyor. Dolayısıyla süreleri en optimum seviyede kullanmak en akıllıca yöntem olacaktır kanaatindeyim.

*Design* modülü senaryo temelli bir bölüm. Öncelikle e-mail yazışmaları veya Webex mesajlaşmaları okuyorsunuz. Burada varolan bir sorun ele alınıyor, ağ topolojisi paylaşılıyor. Çoğunlukla çoktan seçmeli olan sorulara cevap veriyorsunuz, birkaç tane de sürükle-bırak soruları çıkabiliyor. Bana 37 soru çıkmıştı ve 2 saatlik bir sürede bu bölümü tamamladım. *Proctor*a modülü tamamladığımı ve ikinci modüle öğle yemeğinden sonra başlamak istediğimi söyledim ama çok vaktimiz olmasından ötürü başlamamı önerdi, başladım. *Design* modülünde dikkat etmeniz gereken bir konu var, sorular arasında gezemiyorsunuz. Yani ikinci soruya geçtikten sonra birinci soruya dönmeniz mümkün değil. Bu sebepten ötürü sakinliğinizi korumalı, heyecanınıza sahip çıkmalı ve yavaşça çözmelisiniz. Zaten *Design* modülü için verilen süre oldukça yeterli.

İkinci modül, *DOO*. Tamamen uygulamalı olan bu bölümde sorular arasında gezebiliyorsunuz. İlk 5-6 soru nispeten kolaydı ama sonrasında zorlaşıyor. DNA Center soruları da kolaydı ama aynı yorumu SD-WAN için yapamayacağım. *Infrastructure Automation and Programmability* bölümünde de Cisco, CCIE adaylarını zorlamamış. *Design* modülünde fazlasıyla yeten süre *DOO*'da -üzgünüm ki- yetmiyor. Zaman ve stres yönetimini çok iyi yapmalısınız. Bu modülde her sorunun altında o sorunun kaç puan olduğu yazıyor. Sorularda 1 ile 4 arasında bir puanlama vardı.

## Puanlama Mantığı

Öncelikle sınavdan geçerseniz puanınız sizinle paylaşılmıyor, bu yazıyı okuyan ve CCIE sınavına hazırlanan tüm adayların da puanını görememesini ümit ederim. 😊

Modüllerin puanları da ayrı ayrı değerlendiriliyor. Her iki modülden de almanız gereken minimum bir puan var, ayrıca toplamda da almanız gereken minimum bir puan var. Modüllerin ikisinden de minimum puanı kıl payı almışsanız sınavdan kalma ihtimaliniz oldukça yüksek. 3 örnek üzerinden durumu özetleyeceğim.

### CCIE Adayı #1

| Modül | Toplam Puan | Minimum Puan | CCIE Adayının Puanı | Başarı Durumu |
| ----- | ----------- | ------------ | ------------------- | ------------- |
| Design | 37 | 18 | 36 | Başarılı ✔️ |
| DOO | 63 | 33 | 32 | Başarısız ✖️ |
| Toplam | 100 | 70 | 68 | Başarısız ✖️ |

### CCIE Adayı #2

| Modül | Toplam Puan | Minimum Puan | CCIE Adayının Puanı | Başarı Durumu |
| ----- | ----------- | ------------ | ------------------- | ------------- |
| Design | 37 | 18 | 23 | Başarılı ✔️ |
| DOO | 63 | 33 | 43 | Başarılı ✔️ |
| Toplam | 100 | 70 | 66 | Başarısız ✖️ |

### CCIE Adayı #3

| Modül | Toplam Puan | Minimum Puan | CCIE Adayının Puanı | Başarı Durumu |
| ----- | ----------- | ------------ | ------------------- | ------------- |
| Design | 37 | 18 | 26 | Başarılı ✔️ |
| DOO | 63 | 33 | 46 | Başarılı ✔️ |
| Toplam | 100 | 70 | 72 | Başarılı ✔️ |

> Kaç puan aldım bilinmez fakat sınavdan bir buçuk saat sonra sonucum açıklanmıştı. Yaşadığım mutluluğu anlatamam. 🎉

# Sınavı geçtik, peki ya şimdi?

Bence uzunca bir süre switch ve router görmek istemeyeceksiniz. 😁

Hayalimi gerçekleştirdiğim için çok mutluyum, kariyer açısından tamamlanmış hissediyorum. Yaklaşık 5 yıllık sektör tecrübemde neredeyse tüm zamanımı hayalimi gerçekleştirmek için harcadım. Bundan sonraki süreçte topluma yarar sağlayacak Türkçe içerikler oluşturmak istiyorum.

Bakarsınız **ikinci CCIE** için kolları sıvarım. 😎

Herkese bol şans.
